---
layout: post
title:  "Elogio all'immaginazione"
date:   2018-05-02 14:05:20 +0100
categories: mindmapp
---

Cicerone, tra i più importanti oratori della storia, utilizzava tecniche mnemoniche affinché potesse ricordare meglio i suoi discorsi. Riteneva assai importante privilegiare l'utilizzo delle immagini per rappresentare idee astratte, concetti o parole. E ancor meglio, riteneva importante utilizzare immagini paradossali, oscene o incredibilmente belle affinché, generando emozioni forti, potessero essere ricordate ancora più efficacemente.

> Più propria dell'oratore è la memoria delle cose; e questa possiamo annotarla mediante alcune maschere ben disposte, in modo tale da poter afferrare i pensieri per mezzo delle immagini e l'ordine per mezzo dei luoghi.

> *M. T. Cicerone*

Nell'apprendimento moderno, purtroppo, sempre più viene dimenticata l'importanza delle immagini e delle emozioni. Ci viene insegnato un metodo di studio standard, schematico,  preciso e con forte carenza di colori ed immagini, dimenticando che il linguaggio della nostra mente è assai differente. 

Accumulando nozioni, concetti ed idee in questo modo, peraltro fortemente passivo, non permettiamo alla nostra mente di creare stimoli associativi, rendendo arduo il processo di recupero dell'informazione.

Sono tante però le tecniche oggi conosciute per facilitare la memorizzazione e stimolare l'apprendimento rendendolo non più statico e passivo, bensì attivo e dinamico:
* Il [P.A.V.](https://www.matteosalvo.com/il-pav-la-chiave-del-ricordo){:target="_blank"} (Paradosso, Azione, Vivido) ad esempio è una tecnica mnemonica che permette di ricordare facilmente una parola attraverso un'immagine paradossale in movimento che coinvolge i nostri sensi.
* La [conversione fonetica](https://www.matteosalvo.com/conversione-della-fonetica){:target="_blank"} di Leibniz permette di memorizzare efficacemente qualsiasi informazione numerica attraverso l'associazione di suoni e successivamente di immagini, che rappresentano le parole utilizzate per produrre tali suoni.
* Le mappe mentali,  idealizzate da Tony Buzan, invece possono essere utilizzate per memorizzare concetti, idee o discorsi attraverso l'uso di immagini, colori e forme dinamiche.

E' proprio sulla base di queste tecniche ed in particolare sulla base delle mappe mentali che nasce [Mindmapp](https://mindmapp.github.io){:target="_blank"}, piccolo programma completamente open source per la creazione di mappe dinamiche, espressive, semplici ed efficienti.